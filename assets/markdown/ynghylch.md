# Ynghylch

Dyma ap Macsen, y cynorthwyydd digidol personol Cymraeg. Ap cychwynnol, arbrofol ydi hwn, a gobeithiwn ei wella dros y misoedd nesaf. Mae’n defnyddio technoleg lleferydd newydd a ddatblygwyd ym Mhrifysgol Bangor gyda chymorth grantiau gan Lywodraeth Cymru, yr Undeb Ewropeaidd, ac S4C.

Mae gan Macsen 6 sgìl ar hyn o bryd:

 - Darllen y newyddion
 - Adrodd am y tywydd
 - Chwarae cerddoriaeth
 - Gosod larwm
 - Dweud yr amser
 - Rhoi’r dyddiad

## Newyddion

Mae’n codi’r newyddion o benawdau Golwg360, a gallwch ofyn iddo am y newyddion, newyddion Cymru, Prydain, rhyngwladol, busnes, iechyd, a chwaraeon. Mae’r newyddion ar gael yn llawnach o wefan Golwg360 ei hun.


## Tywydd

Daw’r tywydd o wefan OpenWeatherMap. Gyda’r mewnbwn llais mae’n rhoi tywydd yr orsaf dywydd agosaf atoch chi. Gyda’r mewnbwn testun gallwch nodi lleoliad daearyddol e.e. Bydd teipio ‘Beth yw’r tywydd yn Llandudno’ yn rhoi tywydd gorsaf dywydd Deganwy i chi.


## Cerddoriaeth

Daw’r gerddoriaeth o wefan Spotify. **Mae angen i chi osod ap Spotify ar eich ffôn neu dabled iddo weithio**. Bydd yn rhaid i chi dderbyn yr amodau a thelerau sy’n codi hefyd cyn symud ymlaen. Ar hyn o bryd mae’n adnabod 21 band ac unigolyn Cymraeg, sef: Alffa, Anhrefn, Anweledig, Bryn Fôn, Cadi Gwen, Candelas, Cowbois Rhos Botwnnog, Cyrff, Gwibdaith Hen Frân, Gwilym Morus, Lleuwen, Mellt, Melys, Petrobas, Plant Duw, Sibrydion, Sŵnami, Y Bandana, Y Cyrff, Yr Ods, Yws Gwynedd. Os nad oes gennych gyfrif Spotify Premium, bydd weithiau yn chwarae caneuon gan artistiaid cysylltiedig i’r hyn y gofynsoch amdano – nodwedd o gyfrifon rhad ac am ddim Spotify yw hynny, nid gwall ar yr adnabod lleferydd.


## Siarad neu deipio

Mae modd teipio yn ogystal â defnyddio’r llais i ofyn cwestiwn i Macsen. Yr un brawddegau mae Macsen yn eu hadnabod wrth siarad neu wrth deipio. Rydym yn dal wrthi yn gwella’r nodweddion lleferydd, ac os hoffech chi, gallwch ein helpu i’w wella yn y dyfodol drwy gyfrannu recordiadau o’ch llais. Gallwch wneud hyn drwy glicio ar Cyfrannu ar waelod eich sgrin.


## Cyfrannu eich llais

Mae cannoedd o wirfoddolwyr wedi’n cynorthwyo i ddatblygu technoleg lleferydd Cymraeg drwy gyfrannu eu lleisiau i Paldaruo a CommonVoice. Nid yw ap Macsen yn casglu lleisiau defnyddwyr, er mwyn diogelu eu preifatrwydd. Ond os hoffech chi gyfrannu eich llais i wella’r dechnoleg, mae dwy ffordd o wneud hynny:

 - Cyfrannu at CommonVoice Cymraeg, a darllen yn uchel rhai o’r miloedd brawddegau sydd yno fel promptiau ar eich cyfer. Bydd eich cyfraniadau yn mynd at y set ddata enfawr y mae Mozilla yn ei chadw at ddefnydd agored pawb.

 - Cyfrannu at wella adnabod brawddegau ap Macsen, a darllen brawddegau’r ap yn uchel (mae’r nodwedd hon dan y tab Hyfforddi ar yr ap). Bydd y recordiadau hyn yn cael eu cadw ar wahân i greu set datblygu a set brofi newydd ar gyfer ap Macsen.


# Diolchiadau

Ariannwyd yr ap a’r gwaith adnabod lleferydd gan Lywodraeth Cymru, ac rydym yn diolch iddyn nhw ac i’r gwirfoddolwyr sydd wedi bod yn cyfrannu eu lleisiau i wella technoleg lleferydd. Diolch hefyd i Golwg360 ac i OpenWeatherMap am ganiatâd i ddefnyddio’u gwasanaethau ar-lein.